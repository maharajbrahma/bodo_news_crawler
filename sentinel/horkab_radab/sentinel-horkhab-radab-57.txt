TITLE: बड’लेन्ड सोरजियाब्ला फैगौ 2019 बिसायखथिआव हेफाजाब होआ: एबसु
By : 
Sentinel Digital Desk
  |  
2 March 2019 2:03 PM GMT
क’कराझार,मार्च 2: 2 मार्च, गिबि आलादा राज्यो बड’लेन्ड दाबिनाय सानजों लोब्बा लाखिनानै बड’लेन्ड हालामनि मोनफ्रोमबो जिल्लाफोराव आलादा राज्यो दाबिनायनि देंखोफोरखौ खोनानो मोनदों।
खौरां मोन्नाय बादिब्ला दुलाराय बर’ फरायसा आफादनि सोद्रोमाफोरा जिल्लाफोरनि दाब दाब जायगाफोराव सुबुं गौमा, हान्जा सुरनाय, बाइक हान्जा सुरनाय बायदि बायदि हाबाफारि लानानै आलादा राज्यो बड’लेन्डखौ थाबैनो दाफुंना होनांगौ होन्ना दाबि खालामदों। मिरु सरकार आरो आसाम सरकारा बर’ हारिनि हेफाजाब मोनाब्ला फैगौ 2019 नि बिसायखथिआव देरहासारनायनि सिमां नुनाया फेलें जागोन होन्ना बर’ फरायसा आफादआ दानि खुंथायाव थानाय बिजेपि दैदेन्नाय सरकारखौ हुमखि होयो।
“फैगौ बिसायखथिनि सिगां आलादा राज्यो बड’लेन्डखौ सोरजिनानै होआब्ला बिसायखथिआव जेन्नो थाखाय सांग्रा जानानै थाखानाया मोजा, आलादा राज्यो बड’लेन्ड दाबिनि जेंनाखौ सुस्रांनो थाखाय राजखान्थिआरि थाखोआव सावरायनायखौ जों लुबैदों” होन्ना मिरु बर’ फरायसा आफादनि आफादगिरि प्रमद बर’ बिथांआ क’कराझार जिल्लानि सिङाव थानाय गसाइगांवनिफ्राय बुङो।
गासाइगांवनि हान्जा सुरनाय हाबाफारिआव रोजा रोजा राज्यो राजाफोरनि बाहागो लानायखौ नुनो मोन्नाय जादों। बिथांमोनहा बेनारफोराव गोबां रोखोमनि स्लगानजों लिरनानै होस्रंखावदों जेरै- बर’ हारि खौसे जा, We want justice, We want Bodoland, Do or die for Bodoland, No Bodoland, No rest आरो गोबां।
मखनो गोनांदि, आसाम हादोरसायाव बड’लेन्ड दाबिनाय सानखौ मिरु एबसुनि बार्ग आफादगिरि बड’फा उपेनड्र नात ब्रम्ह बिथांआ थांनाय 1987 माइथायनि 2 मार्च दाननिफ्राय आलादा राज्यो बड’लेन्ड दाबिनानै फालिजेनबोदों।
थांनाय 2014 माइथायनि लख सभा बिसायखथिनि सिगां बिजेपि राजखान्थि दोलोआ बर’फोरनो खोथा होनायखौ मावफुंनायाव फेलें जादों” होन्ना बर’ फरायसा आफादनि सोद्रोमाफोरा बुङो।
मखजाथावदि, आसाम हादोरसाखौ बुखावनानै आलादा राज्यो बड’लेन्ड सोरजिनो थाखाय थांनाय 1967 माइथायनिफ्रायनो बर’ फिसाफोरा सोमावसारबोगासिनो दं। आलादा राज्यो दाफुंनायनि दाबिआव सोमानसारनाया थांनाय 1980 माइथायाव बड’ सेकुरेटी फर्च मुंनि हाथियार दैग्रा बिग्रायारि हान्जाया जोनोम मोनो आरो उनाव नेशनेल डेमक्रेटिक प्रन्ट ऑफ बड’लेन्ड (NDFB) आव मुंखौ सोलायबोयो। आथिखालाव बड’लेन्ड सोमावसारनाया आंहिसा मोन्थोरजों थांगासिनो दं आरो बर’ फरायसा आफादआ गुबैयै लोब्बा लाबोगासिनो दं।
© 2019-20. All rights reserved under Omega Printers & Publishers Pvt. Ltd. 
Powered By Hocalwire
