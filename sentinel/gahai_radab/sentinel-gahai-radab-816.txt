TITLE: मिरु सरकारआ सा-सान्जा ओनसोलनि मोन 10 गावखुंथाय खाउनसिलफोरनि गोहोखौ फोजौखांगोन
By : 
Sentinel Digital Desk
  |  
24 Jan 2019 10:49 AM GMT
गोदान दिल्ली,जानुवारि 24: सा-सान्जा ओनसोलफोराव थानाय मोन 10 गावखुंथाय खाउनसिल एबा औट’नमास खाउनसिलफोरखौ भारत संबिजिरनि 6थि सेडियुल आरो आर्टिकल 280 दफायाव गोदानै आयेन सोदांनानै गोहोखौ बांहोनो थाखाय हादोरनि गाहाय मंत्री नारेन्ड्र मोडी दैदेन्नाय मिरु सरकारनि केबिनेटआव बुधबारखालि गनायथि होयो। नोजोर होनो गोनां बाथ्राया जाबायदि, बे गोदान आयेननि गेजेरजों सा-सान्जा ओनसोलफोरआव थानाय आसाम, मेघालया, मिजराम आरो ट्रिपुरा हादोरसाफोरनि गवाखुंथाय खाउनसिलफोरनि गोहोखौ फोजौखांनानै मिरु सरकारनिफ्राय रांनि बोहैथिखौ बांहोगोन आरो गोलाव सम दाबि खालामबोनाय ट्रायबेल माहारिफोरनि लुबैनाया सुबुंजागोन।
सा-सान्जा ओनसोलफोरनि 6थि सेडियुल (Sixth Schedule areas) ओनसोलफोराव थानाय गासै मोन 10 गावखुंथाय जिल्ला खाउनसिल लोगोसे गामि आरो मुनिचिपल खाउनसिलफोराव रांनि बोहैथिखौ बांहोनो थाखाय मिरु सरकारजों दाफुंजानाय रां बिफानआ (Finance Commission) गोरलैयैनो नायसंनो हागोन। बैफोर ट्रायबेल ओनोसोलफोराव जौगाखां खामानि मावनो थाखाय ओनसोलनि गावखुंथाय सरकारनि आखायाव रांनि बाख्रिआव रां बांगोन। आयेन सोदांनायनि गेजेरजों आसाम, मेघालया, मिजराम आरो ट्रिपुरा हादोरसाफोरनि सरकारनि रां बिफान (State Finance Commissions) खौबो फोजौखांनायनि इसारा होदों।
खौरां मोन्नाय बादिब्ला गोदान आयेन सोदांनायनि गेजेरजों गासै मोन 30 गुबुन गुबुन आयदाफोर जेरै सुबुं खामानि बिफान (PWD), अरन (Foest), पाब्लिक हेल्ट इन्जिनियारिं (PHE),  देहा आरो नखर जौगाखां (Health & Family Welfare), नोगोर जौगाखां (Urban Development), लोगोसे आदार आरो सुबुं जगायनाय (Food & Civil Supply) बिफान। बैफोर बिफानफोरखौ आसाम हादोरसानि सिङाव थानाय कार्बि आंलं औटनमास टेरिटरियेल खाउनसिल (KAATC) आरो दिमा हासाव औटनमास टेरिटरियेल खाउनसिल (DHATC) फोराव दैथायहरगोन होन्ना मिथिनो मोन्नाय जायो। बेनिखायनो बैफोर गावखुंथाय खाउनसिलफोराव सानफ्रोमबोनि नांगौ जानाय हाबाफारि आरो जौगाखां खामानिफोरखौ गोसोबादि मावलांनो हागोन होन्ना मिथिनो मोन्नाय जायो।
दानि गोदान आयेननि गेजेरजों गामियारि एबा गाहाय थाखोनि गनायथिजानाय गामिफोराव डेमक्रेटिक मोन्थोरजों गोहो हरनानै फोजौखांनायजों लोगोसे रांखान्थि, समाजखान्थि आरो गुबुन गुबुन बिथिंफोर जेरै- आबाद (agriculture), हा जौगाखां (land improvement), गोदान हानि आयेनखौ सोदांनाय (implementation of land reforms), आबादआव दै सोनायनि खाबु (minor irrigation), दै जगायनाय (water management), जिब जुनार फिसिनाय (animal husbandry), मोब्लिब गोहोनि थार सोंनाय (rural electrification), फिसा फिसा खारखाना ( small scale industries) आरो समाजआरि आबहावा संरैखाथि होनाय बायदि बायदि बिथिंफोरखौ फोजौखांनाय।
आसाम, मिजराम, आरो ट्रिपुरी हादोरसाफोरनि 6थि सेडियपल ओनसोलफोरनि गामि आरो मुनिसिपलफोरनि मोनफ्रोमबो खाउनसिलफोराव आयजोफोरनि रिजार्वेसन एबा खटा थागोन, लोगोसे सा-सान्जा ओनसोलफोरनि गावखुंथाय खाउनसिलफोराव सानैयै आयजोफोरनि खटा थागोन होन्ना मिथिनो मोन्नाय जायो।
आसाम, मिजराम आरो ट्रिपुरा हादोरसाफोरनि मोनफोरमबो गावखुंथाय खाउनसिलफोरनि गामियारि आरो मुनिसिपलफोरनि बिसायखथिखौ हादोरसा बिसायखथि बिफानआ (SECs) खुंफुंगोन।
दानि गोदानै सोदांनाय आयेन आव मेघालया हादोरसानि गामिआरि आरो मुनिसिपल बिसायखथि खुंनाय, आयजोफोरनि रिजार्वेसन एबा खटाफोरा आयेननि गेजेरजों लाबोथनाय जायाखै।
बे मावफारियाखौ भारत सरकार, आसाम सरकार, मेघालया सरकार, इउनायटेड पिपल्स डेमक्रेटिक सलिडारिटि (UPDS), दिमा हालाम दावगा (DHD) आरो आसिक नेशनेल भलनटियार खाउनसिल (ANVC) आफादफोरजों थाम खनायारि सावरायनानै गनायथि बिलाइ (Memorandum of Settlements) आव सहि होनायनि मोनसे फिथाय।
दानि गोदानै दाफुंजानाय आयेननि गेजेरजों माखासे गावखुंथाय खाउनसिलफोरनि मुंफोरखौ सोलायनानै होनानै कार्बि आंलं औटनमास टेरिटरियेल खाउनसिल (KAATC), दिमा हासाव औटनमास टेरिटरियेल खाउनसिल (DHATC), गार’ हिल औटनमास टेरिटरियेल खाउनसिल (GHATC), कासि हिल औटनमास टेरिटरियेल खाउनसिल (KHATC), जयनतिया हिल औटनमास टेरिटरियेल खाउनसिल (JHATC), आरो ट्रिपुरा ट्रायबेल एरिया औटनमास टेरिटरियेल खाउनसिल (TTAATC) खालामनानै होगोन आरो मोनफ्रोमबो खाउनसिलफोराव मोनसे जिल्लानिफ्रायबो बारा दाफुंनानैहोगोन होन्ना मिथिनो मोनबावनाय जायो।
KAATC, DHATC, GHATC, KHATC आरो JHATC गावखुंथाय खाउनसिलफोराव मासिफोरखौ बारायनानै होगोन।
© 2019-20. All rights reserved under Omega Printers & Publishers Pvt. Ltd. 
Powered By Hocalwire
